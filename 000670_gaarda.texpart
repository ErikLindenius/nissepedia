\ditem[Gårda]\label{gaarda}
 är en stadsdel i Göteborg. Här på Gudmundsgatan satt SIBA:s VD Fabian Bengtsson instängd i en låda 17 dagar i början av 2005 när några unga entreprenörer trott sig ha kommit på en enkel affärsidé med snabb avkastning. Tyvärr blev det dålig utdelning på deras investering och Fabian fick lämna lådan utan att några ekonomiska transaktioner genomförts, men deras driftighet och uppfinningsrikedom prisades ändå senare av Svenskt Näringsliv eftersom det var ett bra försök.

 Någon som inte har någonting med Fabian Bengtssons kidnappning att göra men som ska ha bott här i närheten som ung är Kenrock records eminente grundare Stefan Hultman som genom åren gett ut mer än hundra uppskattade sjuor med slamrig garagerock och annat högkvalitativt skrammel. För den som inte är bekant med Kenrock kan det enklast beskrivas som en svensk motsvarighet till Danmarks Bad afro, men utan Lars Kroghs fäbless för att avstå från att inte röka stora mängder hasch, och kanske inte riktigt lika storskaligt. Men småskalighet är som bekant väldigt populärt bland skivsamlare så det är verkligen ingen som klagar på det här. Henry Fiat's Open Sores låt ’Gubbkärring’, The Nazis From Mars version av ’Strychnine’, Brainbombs ’The Grinder’, The Blinds ’Skate \& Party ’, Slöa Knivars ’Hemmakvällsmassakern’ och Wallrides ’Cops Are Pigs’. Allt detta och mycket mer kan Fabian Bengtsson och resten av världen tacka Kenrock för. Tack Ken!

