\textbackslash ditem[Pori]\textbackslash label{pori}
 , vars svenska namn är det föredömligt Kalle Anka\textbackslash &Co-klingande Björneborg, är födelseort för den i resten av Europa så beryktade och älskade finska pappersbruksarbetarkrauten. Härifrån stammar nämligen Circle och Pharao Overlord, två band som ses som stilbildande inom genren. Som med mycket annat inom krautrocken lades grunden redan på tidigt sjuttiotal, i det här fallet genom att renässansmannen Jussi Lehtisalos två föräldrar idkade könsligt umgänge. I ett vackert ögonblick flödade faderns säd in i Fru Lehtisalos livmoder och insiminerade henne.

 Ett barn blev till. En vacker morgon i nådens år 1973 föddes gitarristen, låtskrivaren och skivbolagsmannen Jussi Lehtisalo. Han startade i sinom tid bandet Circle och den finska pappersbruksarbetarkrauten var ett faktum. Men hans föräldrar har inte lämnat denna solskenshistoria, om du nu trodde det. De hade mer att erbjuda! Paret Lehtisalo ingår nämligen tillsammans med sonen i bandet Steel Mammoth, vars äkthet är så hög att det likt ett svart hål bildar ett slags singularitet i det finska rockuniversat, där tid och rum vänds utochin, eller hur det nu är. När Jussi inte musiserar med sina föräldrar eller med sina jämnåriga vänner driver han etiketten Ektro records, så den som är intresserad av att höra kraut av och för arbetare på finska pappersbruk, eller som helt enkelt bara vill stödja kulturverksamheten i vårt vackra grannland i öst, bör rikta blicken mot denna digra utgivningskatalog.

 \textbackslash subtitle{Rekreation och friluftsliv}

 Nämnas kan att Pori också är hemstad till den enorma bandyspelaren Ville Aaltonen, som lirade forward i Bollnäs i många år och där gjorde sig känd för sina tjusiga nedtagningar. Det har ju inget med rock att göra, visserligen, men är icke desto mindre en ganska cool grej.

