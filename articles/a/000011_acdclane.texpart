\textbackslash ditem[ACDC Lane]\textbackslash label{acdclane}
 är en gata i Melbourne som invigdes den 1 oktober 2004 av stadens överborgmästare. Avsikten med namnvalet var naturligtvis att hylla AC/DC, och som dom fina arbetargrabbar dom är tackade bandet naturligtvis artigt för detta även om det egentligen bara är Phil Rudd som kommer från staden. Att staden lät bli att ta med den otroligt hårdrockiga åskviggen mellan C och D som normalt ska finnas där var bandet artiga nog att inte fråga om.

 Några andra fina arbetargrabbar som märkligt nog inte fått någon gata i Melbourne uppkallad efter sig är Angry Anderson och de andra i Rose Tattoo, trots att Angry är bandets frontman och faktiskt kommer härifrån. Exakt vad Angry tycker om detta är svårt att veta men naturligtvis skulle han aldrig missunna sina rockbröder i AC/DC något, särskilt som han och Phil Rudd har gemensamma rötter eftersom de båda lirade i orkestern med det extremt dieselrockiga bandnamnet Buster Brown. Fick han tillfälle att snacka med det kommunala infrastrukturrådet som fattade beslutet skulle han antagligen säga dom ett par sanningens ord så klart. Men sen skulle han nog inte göra så mycket mer eftersom han har fullt upp med så mycket annat såsom att folkbilda om prostatacancer, wallraffa som båtflykting för en realityserie, argumentera offentligt för att riktiga australier gör upp med nävarna, skådespela i Mad Max-filmerna, demonstrera mot höjd bensinskatt, återförena Rose Tattoo och mycket, mycket mer.

