\ditem[Fishermansfriend]\label{fishermansfriend}
 Tabletten Fisherman’s Friend är kanske världens mest missförstådda tablett. Förutom missuppfattningar gällande dess användningsområden har det visat sig att tabletten inte alls kallas vid sitt riktiga namn. Faktum är att Fisherman’s Friend är en pseudonym för tablettens korrekta namn: Fis Hermans Friend.
 Orsaken till detta olyckliga namndebackel kan dateras till den period som kallas förr i tiden, då folk enligt välrenommerade folklivsfanatiker ”hade det sämre ställt med humorn” (exv. Job Andersson 2005:3) och inte ville riskera att skratta för mycket. Namndebacklet är också relaterat till de så kallade internationella prydhetslagarna som infördes kort efter att tabletten hade introducerats på världsmarknaden. Tabletten kunde helt enkelt inte av juridiska skäl fortsätta heta Fis Hermans Friend och döptes istället om till den vilseledande pseudonymen Fisherman’s Friend.
 Än i dag marknadsförs och konsumeras tabletten som en icke-medicinsk tablett. På grund av stereotypa föreställningar om mentolsmak har det relativt enkelt gått att hävda att tabletten ska användas till att lindra en rad olika halsåkommor. I själva verket är tabletten tillverkad för helt andra ändamål - något som torde stå klart för den som begrundat tablettens riktiga namn. Dess egentliga användningsområde omfattar alltså lindring av besvär i en helt annan öppning av kroppen än i halsen. Fis Hermans Friend dämpar också lukten vid generande gasutsläpp.

