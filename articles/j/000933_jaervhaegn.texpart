\textbackslash ditem[Järvhägn]\textbackslash label{jaervhaegn}
 En del människor har så mycket att göra att de inte har tid att lönearbeta. Smörjgropen måste gjutas om eftersom den första blev för bred och döptes om till fågelbad, det går att spara flera hundra på att göra sitt eget snus hemma i ugnen, Biltema har öppnat nytt i Borlänge och bjuder på korv och kaffe, osv. Tiden räcker helt enkelt inte till för att även dra in nytt kapital till hushållet.

 Känner du igen dig i beskrivningen ovan är det bästa du kan göra att ta pengarna du fick i skrotbilspremie och investera i ett begagnat viltstängsel. Åk ut en bit i skogen och spika upp skiten i närheten av ett älgtorn, sen är det bara att fara hem och sätta upp en skylt bredvid postlådan där du noggrannt textat JÄRVSAFARI. Förr eller senare kommer någon stanna till och fråga om du har öppet. Stäng då av vinkelslipen och avsluta modifieringen av släpkärran senare. Istället vandrar du fram till staketet och förklarar att du egentligen har stängt för säsongen men är villig att göra ett undantag just idag eftersom järvarna blivit utfodrade på morgonen och då brukar vara extra aktiva. Eftersom säsongen är över har du kopplat ur kortläsaren men kontant betalning går bra. Åk före ut i skogen och peka på älgpasset innan du förklarar att du har ett snabbt ärende att uträtta. Åk hem till Marklunds och stanna där till sent. Om turisterna mot förmodan kommer förbi ditt hem även dagen efter beklagar du att de inte fick någon utdelning men att järvar är väldigt skygga djur så det går inte att garantera något ens när de befinner sig i hägn.

