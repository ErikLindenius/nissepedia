\textbackslash ditem[Ljudtekniker]\textbackslash label{ljudtekniker}
 En ljudtekniker är en person med fördjupade kunskaper i samspelet mellan decibel, megahertz, bas, diskant och allt annat som bildar ljudens magiska värld. Utan en ljudtekniker som reglerade styrkeförhållandet mellan alla sälla toner skulle Discharge och Slayers skivor bara låta som en stor gröt av slammer och bang. Ännu viktigare är ljudteknikern på livekonserter då hen även innehar stor erfarenhet av hur man bäst rullar upp en gitarrsladd utan att orsaka kabelbrott, något som annars lätt kan skapa osämja bland unga musiker som lånat sina grejer av Studiefrämjandet. Dessutom är en erfaren ljudtekniker på grund av sin stegrande tinnitus alltid den bästa garantin för en ljudnivå som skrämmer bort alla posörer från scenkanten. En rutinerad ljudtekniker känns igen på sin grånande hästsvans så om du känner dig osäker: titta alltid på ryggen. Andra positiva faktorer är att hen uppskattar allt med King Crimsons frontfigur Robert Fripp och har många saker fastsatta på skärpet i byxlinningen. Tecken på att du har att göra med en charlatan som hittat in i skrået via högskoleutbildning: byxor med många fickor, trådlösa mickar, spelar System of a Down i pauserna mellan banden.

