\ditem[Eskilstuna]\label{eskilstuna}
 är en finsk enklav som är belägen i det svenska landskapet Södermanland. Här pågår en aldrig sinande ström av finskrelaterade aktiviteter såsom skiftarbete inom tung industri, åsiktsutbyten medelst kniv, kängpunkspelningar, försäljning av lejontjära, bingo och fritidsfiske. Vissa eskilstunabor tycker om att göra allt detta på en gång medan andra föredrar att fokusera på en sak i taget. Ett bra exempel på det senare är Jallo Lehto (Meanwhile, Kvoteringen, ex-Krigshot, ex-Disfear, ex-Totalitär, ex-No Security, ex-The Products) som allt mer trappat ner sitt fysiska engagemang för en värld styrd av fredliga anarkistiska principer, för att istället ägna all sin vakna tid åt mulligt insjöfiske. Staden har länge haft en framgångsrik exportindustri där Finn Records räknas som rosen i tårtan med ett tjugotal kvalitetssläpp.

 Eskilstuna kallas ibland för Nordens Jerusalem på grund av den utdragna konflikt som råder om huruvida No Securitys eller Kents fans ska ha rätt till Harri Mänty. Folkrätten stipulerar tydligt att båda lägren ska ha rätt till Harri och när han hoppade av Kent 2006 höjdes många hoppfulla röster om att äntligen kunna lösa detta. Men tyvärr förblev positionerna fortsatt låsta och en överenskommelse som alla parter är nöjda med tycks lika främmande idag som 1995 när Kent vann sin första grammis för bästa pop/rockgrupp.

