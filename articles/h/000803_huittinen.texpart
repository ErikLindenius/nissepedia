\ditem[Huittinen]\label{huittinen}
 (Svenska: Vittis) är en liten handelsstad belägen mellan Turku (svenska: Åbo) och Tampere (svenska: Tammerfors) i södra Finland. År 1896 grundades här konfektionsfirman Friitala av affärsmannen Arthur Hellman som i över hundra år kommit att förse rockälskande finnar med de skinnvästar som på många sätt är grundbulten i hela deras identitet.

 Ursprungligen bestod firman bara av tre medarbetare som med hjälp av ångmaskinsdriven symaskin fogade samman små stuvbitar av fårskinn som blivit över i pälsfabrikerna för att tillsammans bilda de ärmlösa överkroppsplagg som varje heterosexuell finne förväntades ha i sin ägo. Produktionstakten var långsam men Hellman lät det hellre ta lite längre tid än att riskera att västens passform blev dålig och på så sätt skänkte bäraren mindre attityd. Denna fokus på kvalitet spred sig snabbt mellan byarna och när Finland invigde sitt riksdagshus 1931 fick Friitala uppdraget att klä ledamöternas stolsdynor.

 Krigsåren innebar en prövning för Friitala eftersom skinnväst på den tiden inte ingick i den finska soldatuniformen, men som tur var följdes detta av rock n rollens intåg i stugorna. Under toppåren på 1970-talet arbetade över 1 300 personer vid symaskinerna för att förse nationen med det senaste inom skinnbaserat mode och en del av produktionen gick nu även på export till övriga Norden, som börjat få upp ögonen för Hurriganes tack vare arbetskraftinvandringen. År 2010 gick Friitala tyvärr i konkurs till följd av fallande priser hos återförsäljarna, orsakade av EU:s direktiv om fri rörlighet som möjliggjorde för utländska tillverkare av hurriganesmerch att slå sig in på marknaden.

