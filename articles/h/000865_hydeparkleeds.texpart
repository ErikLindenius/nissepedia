\ditem[Hyde Park, Leeds]\label{hydeparkleeds}
 Hyde Park är en stadsdel i den före detta industristaden Leeds i Storbritannien. Leeds är ju inte allmänt omtalat som en vacker och trevlig stad i norra England, utan liknas mer ofta med porten till helvetet. Nu har stadens centrala delar genomgått en viss ansiktslyftning de senaste åren, men i och med att den är byggd i tegel och den huvudsakliga energikällan varit koleldning sedan början av den industriella revolutionen spelar det inte så stor roll att man hängt julgransbelysning på stadshusfasaden och ställt fram ett blomarrangemang på paradgatan The Headrow, för allt ser ändå ut som hejkomochhjälpmig, som farmor brukar säga. I just Hyde Park är det ännu värre än i andra delar av staden. Befolkningen lever i stort armod. De bor i små tegelskjul som tillsammans bildar ett slags labyrint av fattigdom och ilska. Men mitt i allt detta ligger det föredömligt fallfärdiga nöjesetablissemanget Brudenell Social Club, där arbetarmassorna samlas för att åse och till yttermera visso åhöra levande rockmusik. Den som önskar turista i denna framtidslösa avfolkningsort och vill konsumera rockkultur gör rätt i att ta buss 19 från The Headrow, stiga av vid Cardigan St. och sedan skyndsamt gå genom Hyde Park medan man liksom blåser upp sig och stirrar omkring sig som en psykopat, för att undvika att bli överfallen av någon lokalbo. Lyckas man med detta ser man så småningom skenet från Brudenells välkomnande dörr och de slitna skinheadmetalcrustare som umgås utanför. En smart grej med Brudenell Social Club är att det serveras alkoholhaltiga förfriskningar i klubbens två barer, vilket alltid är uppskattat av de som nyttjar lokalen. För den ovana besökaren har dryckesutbudet en ytterligare fördel, nämligen att inge holländskt mod inför återfärden tillbaka till civilisationen i stadens centrum. Hursomhelst, på Brudenell Social Club tillåts glädjen finna utlopp. Här står skäggiga män och gaddade kvinnor och bangar till det lokala sludgebanden Groak och Bong Cauldron, kanske, eller vrålar ööööööööö! mellan två låtar av doomorkestern Conan, som dagen i ära hälsar på från grevskapet Cheshire. Och det kan man väl unna Leeds arbetande befolkning, så svårt som de har det.

