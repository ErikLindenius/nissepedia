\ditem[Hedemora]\label{hedemora}
 är en förvuxen by i södra Dalom som gett oss väldigt lite musikaliskt. Historiskt säkert en och annan fiolgnällare, men vad som är värt att nämna är att Asocial och Uncurbed Familys TB såg dagens ljus i ett krondike i byns utkant.

 Vad som är ännu värdare att dryfta är 77'-punkarna i Bad Boo Band som släppte en fenomenal sjutummare vid namn \textit{Knulla i Bangkok} (Bad Productions) vars titelspår tidigt belyste fenomenet sexturism. Låten är en av få som inte bara anmäldes till radionämnden utan även fälldes. Om det helt sonika berodde på att de använde fulordet knulla eller att radionämnden bestod av ett gäng äckelgubbar är något oklart.

 Det än mer intressanta är att bakom basen i Bad Boo Band återfanns nuvarande rikspolischefen Dan Eliasson, som tidigare varit chef för Migrationsverket. Man kan spekulera i att han med tanke på sitt intresse för globala frågor och globaliseringens baksidor började redan i tonåren och därför gjorde karriärvalet självklart.

 När han lämnade posten på Migrationsverket och tillträdde som rikspolischef intervjuades han om sin bakgrund som punkare, och jovisst, nog hade han pangat en och annan ruta, men det var ju länge sen och rådande uppfattning verkar vara att Boys will be boys, så inte var det mer med det.

