\ditem[Amazonas regnskog]\label{amazonasregnskog}
 är den största på jorden och även den mest artrika. Från dess bördiga jord växer de grödor och betar de kreatur som blir till mat åt medlemmarna i metalband såsom Sepultura, Nailbomb och Sarcófago. När bandmedlemmarna senare dör blir deras kroppar till mull som ger ny näring åt skogen, och så har det hållit på i ett naturligt kretslopp sedan evinnerliga tider. Tyvärr står denna naturens symbios just nu under hot för i takt med den brasilianska dödsmetallens globala popularitet har hårdrockare från hela världen kommit att efterfråga kött härifrån och dessa betalar sedan inte tillbaka till skogen med sina ruttnande lik. I förlängningen hotar denna globalisering inte bara naturen utan även Sydamerikas metalscen och de första tecknen kunde skönjas redan 1997 när jänkaren Derrick Green tog över som sångare i Sepultura. Hur den här knepiga frågan ska lösas är det ingen som riktigt vet men en början kunde vara att skeppa hit de 55 000 spanska nu-metalfans som frivilligt såg Limp Bizkit live på en åker utanför Madrid år 2012 och begrava dom djupt inne i djungeln. Dom har kanske inget direkt med saken att göra men deras brott är så pass allvarligt att ingen vidare motivering behövs.

