\textbackslash ditem[Björnspjut]\textbackslash label{bjoernspjut}
 Ett björnspjut är ett spjut avsett för att jaga björnar med, och det fattar man ju bara av att läsa ordet. Det består av en lång pinne av stadigt trä som har en lång, vass spjutspets av metall i den ena änden och en något kortare och trubbigare spets i den andra. Jakt med björnspjut går till enligt följande: Du måste först av allt hitta en björn, det är inte skitlätt att lufsa runt i skogen och bara stöta på en björn, vad än den kända visan och skjutkåta jägare vill göra gällande. Ett säkert kort är då att mot senhösten söka upp en björn som gått i ide och därefter väcka stackaren som sedan rosenrasande stormar ut ur grytet för att sedan begrava ramen i närmsta varelse. Här kommer björnspjutet in i bilden, den modigaste och/eller dummaste jägaren greppar spjutet och sätter sig på huk med spjutets trubbiga ända nerstucken i marken som stöd, och den spetsiga logiskt nog riktad åt andra hållet, mot den yrvakna och anfallande björnen. Tricket här är att använda björnspjutet som en sorts motsatt höjdhoppsstång och genomborra björnens hjärta i språnget, jägaren befinner så alltså då under björnen så det vettefan om hen klarar sig under 150 kg död björn även om hen lyckas få björnen att hoppa med hjärtat först på spjutet. Missar jägaren hjärtat och spetsar björnen i nån annan kroppsdel kommer den inte dö och fortfarande befinna sig en dryg meter från jägarens fejs och vara om möjligt ännu argare. Chansen att lyckas med en jakt med björnspjut är kanske fem procent. Om jakt med björnspjut var den enda tillåtna jaktformen för björn hade nog inte så många tyckt att det var ett problem att Yogi björn snodde deras picnickorg eller rotade genom deras sopor, kan man anta.

