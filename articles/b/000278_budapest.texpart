\ditem[Budapest]\label{budapest}
 är Ungerns huvudstad och en av östra Europas mest livfulla städer. Det var här konditorn Ingvar Strid var på besök 1926 och fann den själsliga inspiration han behövde för att skapa sin berömda stubbe som sedan lånat stadens namn. Utanför centrum breder grönskande fält ut sig där druvorna till landets nationaldryck Törley Gala odlas och tappas på flaska innan den lastas på båtar som seglar ut på Donaus anrika vatten för distribution över hela världen. Kanske var det med en av dessa båtar som den unge matematikläraren Attila Csihar fick lift när han 1993 begav sig till Norge för att lägga sång på Mayhems debutalbum \textit{De Mysteriis Dom Sathanas} strax innan Greven och Euronymous hamnade i en ordväxling som kom att lägga bandet på is ett tag.

 Man undrar ju lite hur den då 22åriga Attila tänkte när han fick ett brev från en norrman i ungefär samma ålder där det bör ha stått något i stil med ”Tjenare! Lust att komma över och lägga lite sång på en skiva som vi i nuläget inte vet vem som ska ge ut? Vårt senaste och enda släpp är en 12” för sex år sedan och en annan snubbe skulle egentligen ha sjungit på nya men han tog livet av sig. Här är ett kort på hur han såg ut efteråt. Vi kommer inte kunna betala något för din insats men det vore som sagt fett om du ville vara med. Hare gott!”. Han hade redan ett stadigt kneg som mattelärare och fördrev kvällarna med att skrika ut sin mörka syn på världen i Tormentor. Kanske inte det mest glamourösa livet men ändå helt okej. Men tack vare att han följde sitt hjärta har livet sedan dess belönat Attila rikligt och sänt ut honom på nya spännande resor med Emperor, Sunn O))), Grave Temple, Jarboe och flera andra projekt. Så om du någonsin sitter hemma och känner dig lite loj och håglös, överväg att göra som Attila och res tvärs över kontinenten och gå med i ett nihilistiskt metalband. Det kan visa sig få stora konsekvenser för ditt liv.

