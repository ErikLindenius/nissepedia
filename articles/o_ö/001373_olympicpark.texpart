\ditem[Olympic park]\label{olympicpark}
 är ett område i Sydney, Australien. Här finns olika sportcentra och arenor, av vilka den största är Allphones Arena. Den öppnade 1999, lagom till Sydneys OS-värdskap, och kallades då i folkmun Acer arena. Allt det här är ju fine and dandy, men det som verkligen sätter platsen och arenan på rock’n’roll-kartan är naturligtvis att de var scenen för ett av de mest minnesvärda ögonblicken i mainstream-hårdrocksbandet Metallicas historia. Det var nämligen här som gitarrist Kirk Hammett vid ett uppträdande år 2010 sparkade en svart badboll i fejset på en femårig flicka. Badbollen var inte bara där på scenen helt plötsligt, om det nu var det man trodde, utan föll ned från taket tillsammans med hundratals liknande bollar i en inte alls töntig utan jättecool del av framträdandet. Flickan satt hursomhelst med sin mor vid scenkanten och var utklädd till Snövit, av någon anledning. Hammett gick förbi, spelandes på sin gitarr, och tänkte att den där bollen ska jag skjuta åt helvete, saftade mycket riktigt på och träffade ungen i ansiktet från ett avstånd på ca 30cm. När hon träffades av bollen flög flickan handlöst ut i publiken och försvann. ’Tallica-fans har kommit att kalla denna händelse för ’the flying pygmy in Sydney’ och glädjs förstås åt att Hammett verkar ha lite krut i högersläggan, trots att han är en amerikan och därför troligtvis aldrig ens sett en fotboll.

