\textbackslash ditem[Rue Rory Gallagher]\textbackslash label{ruerorygallagher}
 Kommer man från ett land som på cirka femtio år producerat lika många rockartister som det får plats i en tvådörrars Citroën CX från 1980 får man väl döpa en gata efter en irländsk gitarronanist istället, tänkte kanske invånarna i den franska kommunen Ris-Orangis (Fr. \textbackslash quotetext{apelsinris}), strax söder om Paris. Eller så drog de lappar ur en hatt när det var dags att bestämma vad deras nya gata skulle heta. Och istället för ett av alla förslag inspirerade av ost, vin, vackra kvinnor och livsnjutande konstnärer råkade Rory Gallaghers namn dyka upp. Lappen hade kanske lagts i hatten av någon lokal spillevink som varit på boule-turnering i Cork och nu ansåg sig stå i tacksamhetsskuld till Gallagher, eftersom fransmannen låtsats gilla Taste för att få tungkyssas med stadens ungmöer. Ytterligare en möjlig förklaring skulle kunna vara att Rory Gallagher vid något tillfälle gjort ett uppträdande i Ris-Orangis och att fransmännen fattade tycke för hans stora polisonger.

