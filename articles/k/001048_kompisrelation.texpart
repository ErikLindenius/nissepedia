\ditem[Kompisrelation]\label{kompisrelation}
 Vänskap är rätt allmänt betraktat som något av det vackraste som kan finnas människor emellan. Den romantiska kärleken har så klart också sina påhejare och var väldigt länge den ohotat mest populära relationen i världen. Men den gamla idén om att vara stormkär i en person resten av sitt liv har fördrivits ur allmänhetens medvetanden. Kärleken är idag något som kan uppstå och försvinna flera gånger under ett liv. Den är alltså flyktig. Vänskapen, å andra sidan, ses som något som ska vara evigt.

 I skuggan av dessa storvulna relationer, står en ofta bortglömd uppstickare: kompisen. Inte riktigt en bekant, och inte riktigt en vän heller, långt från en främling. Kompisen befinner sig i en märklig gråzon. Träffar man en kompis säger man hej, man kanske går och tar en öl. Bor man i samma stad umgås man ganska mycket och öppnar sig om de ytligare aspekterna av sitt liv, som att chefen suger och att ens ex har börjat hänga med nån fullständig loser. Men man öppnar sig inte fullständigt. I barnaåren är kompisen väldigt vanlig, då barn har ovanan att umgås i stora flockar. Då blir det lätt så att det hakar på någon som man kanske egentligen inte har så mycket gemensamt med, när man egentligen bara vill vara med en eller två i gänget. Men man håller tyst och accepterar kompisens närvaro, som man ofta utvecklar ett parasitiskt förhållningssätt till. Eftersom personen är en kompis snarare än en vän har man till exempel inga betänkligheter när det kommer till att umgås med kompisen bara för att den har ett coolt datorspel (\textbf{doom}) i barnaår. Den vuxna motsvarigheten är att vara med en kompis för att det kan öppna karriärvägar eller kan leda till att en relation inleds med kompisens partner. Men här gäller det också att vara på det klara med att din kompis antagligen betraktar dig som en resurs på något sätt också. Kanske lånar du ut skivor som tar väldigt lång tid att få tillbaka, eller så har du bjudit kompisen på öl till ett värde som motsvarar åtminstone två hela månadslöner.

 Och samtidigt som en vän är en person som man älskar förbehållslöst, trots svek och snedsteg, och som man sannolikt aldrig kommer sluta älska, är kompisen förhållandevis enkel att klippa ur sitt liv. Om personen skulle visa sig vara höger, eller har en tokig åsikt i den ena eller andra frågan, innebär det ett ypperligt tillfälle för dig iscensätta ett mustigt avståndstagande, och visa för alla i din omgivning vilken otrolig moralisk råg du har i ryggen.

