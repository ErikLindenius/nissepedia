\ditem[Kreativ marknadsföring]\label{kreativmarknadsfoering}
 I en allt mer medialiserad värld blir konsumenterna smartare och svårare att attrahera för alla de små och stora företag som tävlar i att sälja sina varor och tjänster på den öppna marknad som lovprisas av bland andra Alexander Bard, Maud Olofsson och han hillbillysnubben som sjunger i Eagles of Death Metal. För att nå ut med sin produkt till konsumenterna krävs hela tiden att företagens marknadsavdelningar har större och vildare fantasier och saknas denna förmåga köps den ofta in externt från reklambyråer som förutom att tänka kreativt även vet hur man tar betalt. Borta är dom gamla tidningsannonserna och istället är det appar och sponsrade blogginlägg och koncept som är så smarta att dom inte ens märks. Detta vettlösa spenderande är på flera sätt ett race mot botten som ingen blir gladare av, men många känner ändå att dom inte vågar stå utanför eftersom det är vad den allsmäktiga marknaden just nu kräver. Att på detta sätt förlita sig på privata aktörer istället för Socialdemokratiska arbetarpartiet är dock naturligtvis som vanligt ett misstag för sossarna är inte bara experter på välfärd, oneutral neutralitetspolitik och olaglig kartläggning av kommunister utan även kreativ marknadsföring. Sedan de kom till makten för ungefär 100 år sedan bedriver de det mest storslagna av alla kreativa marknadsföringsprojekt, i ständig förändring och som kittlar konsumenterna genom att hela tiden blanda samman fantasi och verklighet. Vi talar naturligtvis om kungahuset. Ingen vet riktigt vad dom gör eller varför men frågar du random rojalisttant kommer hon ändå svara tvärsäkert att kungahuset gör ett utomordentligt jobb med att marknadsföra Sverige och att 300 miljoner eller vad det nu är kungen får om året är småpotatis i jämförelse med allt det vi får tillbaka. Att rojalisttanter skulle vara experter på att utvärdera marknadsföringskampanjer kommer kanske som lite av en överraskning, men så är det alltså och detta är anledningen till att Stefan Löfvén ännu inte skickat Carl-Gustaf, Estelle och dom andra till giljotinen.

