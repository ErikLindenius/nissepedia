\ditem[Köping]\label{koeping}
 är för trallpunken vad Birmingham är för hårdrocken och Hudiksvall för seriemördarnoiserocken. Det är helt enkelt omöjligt att tänka sig genren utan denna bastion där den alltid kan söka stöd, bekräftelse och beskydd. Sedan 1982 har Per Granberg hållit fortet och sett till att inte släppa en jävel över bron som inte är beredd att blanda tokroliga texter med lättlyssnad sång och lite ytlig samhällskritik. På den drogfria ungdomsgården Smedjan har uppskattade akter som Radioaktiva räkor, DLK, Dia Psalma, Mimikry, och inte minst Granbergs eget Charta 77 predikat om en bättre värd fylld av björnar, tigrar, skattefria dunkar, ishockeyfrisyrer, flickor, kråkor, flipperspel, fina flickor som inte fiser, mammor som inte vet att du super och mycket, mycket mer. Enligt flera av varandra oberoende källor tillhör köpingspunkarna några av landets absolut dräggigaste och detta har förbryllat många forskare då en stor del av stadens befolkning stammar från Finland där man som bekant super rakryggat.

 För den som önskar besöka denna trallpunksmetropol avgår dagligen tåg från både Stockholm och Göteborg som även plockar upp folk i Örebro, \textbf{Västerås} och flera mindre orter längst vägen utan att några byten behöver göras. I dagsläget finns inte jättemycket att se för Birdnests fysiska skivaffär har stängt och Stempa kränger istället iväg alla Cd-singlar med Dennis \& dom blå apelsinerna, luvtröjor med Sober och longsleeves med Total egon på internet. För den som ändå blivit hitsläpad av sin partner och egentligen är mer intresserad av skatepunk har kommunen i samarbete med landstinget introducerat ländbuss 500 som går till Fagersta där betonggrunden från Rockborgen och Faktamannens gamla arbetsplats Fakta finns att beskåda.

