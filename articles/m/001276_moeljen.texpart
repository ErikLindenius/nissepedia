\ditem[Möljen]\label{moeljen}
 är ett gäng faluröda fiskebodar och härbren situerade mitt i Hudiksvall. Dessa agrara rester utgör vad man kan kalla för Hudiks skyline och är något av ett varumärke för Hälsinglands Venedig.

 Ett stenkast härifrån, nära busstationen, ligger den beryktade Muren där lirarna som kom att bli bandet Missbrukarna hängde ut och drack folköl och snackade sjutummare samtliga helg- och vissa vardagskvällar. Rolf Revålt, Mats Urbation, Swastika Joe och inte minst PG Pogo har alla parkerat jeansröven här när de inte gjorde svensk råpunk långt före sin tid. Än idag träffas de en gång om året på den Internationella Missbrukardagen och återupplever fornstora dagar. Man får anta att lirarna i Brainbombs och Totalitär också druckit kir och diskuterat hemskheter på samma plats.

 Själva Möljen har även den en speciell plats i dessa Hälsingars hjärtan då den finns avbildad på allstar-bandet Krig I Hudiks självbetitlade debut från 2009. Så vill du veta hur Möljen ser ut kan du lägga veckopengen på den.

