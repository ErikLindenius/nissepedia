\textbackslash ditem[Mapledurham]\textbackslash label{mapledurham}
 Vad som pågår i Mapledurham i grevskapet Oxfordshire, England, har jag ingen aning om. Men det jag och vissa andra är bekanta med är traktens stolthet: Mapledurham Watermill. Den som lyssnade noga på engelskalektionerna förstår naturligtvis att detta är en vattenkvarn. Efter en omrösting på blabbermouth.net har det fastställts att av alla världens oräkneliga kvarnar är Mapledurham Watermill den som är mest älskad bland metalheads. Anledningen till det är inte att den är så gammal att den nämns redan i Domesdayboken eller att själva byggnaden har delar från fjortonhundratalet. Det är heller inte de imponerande 83.3 Kw som turbinen i dag producerar som kittlar metal-publiken, även om det förstås är ganska cool eftersom det för tankarna till AC/DC-plattan \textbackslash textit{High Voltage}. Nej, det som värmer alla hårdrockares hjärtan är förstås det faktum att kvarnen figurerar på omslaget till den självbetitlade Sabbath-debuten från nådens år 1970. Vem den lite obehagliga trollpackan på bilden är vet ingen. Det närmsta man kommit svaret är att en som ska ha varit med vid fotoögonblicket sagt att kvinnan var en modell vid namn Louise. Men just eftersom man inte vet något säkert om henne kan den som så önskar fantisera om att Louise jobbar inne i kvarnen, där hon har sina verktyg och en liten surrande kyl med en matlåda och ett gäng bananer i. Hon har läsglasögon och går och kollar på olika mätare och instrument och ser till att allt är som det ska. Och skulle det flyta in en gammal gummistövel eller en stor jävla gren eller nåt i kvarnhjulet så bara suckar hon, tar fram en lång stör med en krok på och petar bort föremålet så att det inte blir stopp.

