\textbackslash ditem[Masbo IP]\textbackslash label{masboip}
 heter den plan där fotbollslaget Skinnskattebergs SK har sina hemmamatcher. Anläggningen sticker inte ut på något sätt men har alla bekvämligheter en sansad människa kan begära: läktare med sittplatser, strålkastarbelysning, varmvattenduschar, rejäl parkering, försäljning av kaffe och kexchoklad. På den välskötta gräsplanen kunde åskådare i många år se den blivande Voice of a Generation-gitarristen Kim Belly slita som ett djur för att pressa in läderkulan i motståndarnas målbur. När streetpunken kom att uppta mer och mer av den unge Kimmos tid och dobbarna byttes mot Dr. Martens fick klubben till slut finna sig i att vinka en av sina bästa spelare adjö och önska honom lycka till med det nya livet på de tyska vägarna där de flesta streetpunkfans finns. Längtan att få sparka på en fotboll fanns dock hela tiden kvar och efter att bandet flyttat till Örebro kunde division 7-laget Bobby BK glädjas åt att få in Mr. Belly i sin trupp där han bland annat såg till att göra hat-trick borta mot Sannaheds IF i augusti 2006.

