\ditem[Måsrock]\label{maasrock}
 kallas den ganska smala genre av rockmusik där man istället för att, som brukligt är, låta en människa sköta den huvudsakliga sånginsatsen plockar in en fiskmås som frontperson. Till skillnad från de flesta andra fåglar avger fiskmåsar inte ett fridfullt kvittrande läte utan föredrar att uttrycka sig genom ett ganska hysteriskt skriande och detta har medfört att måsrocken av många kommit att betraktas som inte bara en rätt så alternativ musikform utan även extrem. Måsrockers ser dock ut och uppför sig som folk gör mest; går till jobbet måndag-fredag, super till på lördagen, ogillar P-vakter, ljuger om hur mycket dom tränar, osv. Vad som får dem att sticka ut ur mängden är i princip bara deras fäbless för den i västvärlden något oortodoxa kombinationen elgitarr och skräniga havsfåglar. Den första måsrocken kunde höras på Beatles skiva \textit{Revolver} med det avslutande spåret ’Tomorrow never knows’ där en fiskmås, möjligen medelhavsmås, eller trut eller vad det nu kan vara framför sitt karaktäristiska läte genom en roterande lesliehögtalare. Därefter var det ganska tyst inom måsrockscenen under många år fram till att Björn Olsson gav ut sin platta \textit{Västkustrock} som med råge mättade svultna måsrocksöron.

