\ditem[Moskenesøya]\label{moskenesoeya}
 är en liten ö längst ut på Lofoten i nordnorge. På ön finns några mindre fiskebyar och om du ska besöka en av dessa ska du definitivt välja den som bara heter Å och kan stoltsera med Norges nationella fiskebymuseum. Under några år kring millenieskiftet var museets främsta sevärdhet Hank von Helvete, som flyttat till ön och tagit anställning som museiguide för att sluta upp med sin dumma vana att injicera heroin. Bland valtänder, rostiga kättingar och livbojar kunde besökarna få se Hank, likt en slags småskurksvariant av björnen Baloo, berätta allt han visste om hur en gammal harpun fungerar och hur han trodde att livet i en nordnorsk fiskeby tedde sig för hundra år sedan. Någon formell guideutbildning hade han aldrig men vägde upp detta genom att blanda in sjömansskrönor från turbonegrotexter om ståtliga matroser som seglar mellan hamnarna i Port-au-Prince, Hong Kong och Kapstaden. Det saknas statistik för om Hanks närvaro hade en positiv inverkan på antalet besökare till museet, men om man tänker sig in i en situation där man själv ska välja mellan två besöksmål och Hank von Helvete står i sydväst och gummistövlar på det ena så är ju valet ganska enkelt.

