\ditem[Gävle]\label{gaevle}
 kallas ibland lite skämtsamt för Sveriges rövhål. Det roliga talesättet har sin bakgrund i att staden är en stor producent av flera laxerande varor, främst halstabletter och kaffe. Hur pass stor inverkan detta faktum hade på Glenn Danzig när han spelade i staden 2011 är inte helt klarlagt men säkert är i alla fall att han inte var på något vidare humör den dagen. Det började med att ljudet krånglade och för detta tackade Glenn genom att först peka finger åt ljudteknikern och sedan sparka och kasta runt medhörningshögtalarna. En roddare som med största sannolikhet inte var skyldig till det dåliga ljudet sprang snabbt in på scenen för att rätta till högtalarna och fick använda all sin erfarenhet och visdom för att samtidigt ducka de sparkar som Glenn av lite oklar anledning riktade mot honom. Efter andra låten ’Twist of Cain’ började utljudet bli skapligt men det hann inte gå lång tid innan Glenn uppdagade ett nytt problem, nämligen att det stod en snubbe i publiken och dokumenterade framträdandet med sin mobilkamera. För att inte spilla onödig tid på trätande om det moraliska i detta förklarade Glenn kort att han skulle slita av snubbens ansikte om han inte gav fan i det där. Några handgripligheter blev det dock inte, kanske av rädsla för en ny incident som den i \textbf{Tuba City}, men det är bara en lös spekulation. Sen körde han några låtar till och prick 60 minuter efter påbörjat set ljöd de sista tonerna av ’Mother’ och stjärnan lämnade scenen utan att köra några extranummer. En ganska klockren Danzig-spelning med andra ord.

