\ditem[Austin]\label{austin}
 är hemort för den muskulöse snickaren och rörkrökaren Thor Harris. Redan 1985 flyttade han hit för att hjälpa människor i trakten med att montera innerväggar och bända upp krävande vattenlås och tack vare de kunskaper han förvärvat från sin far och farfar som också var snickare och rörkrökare har han alltid kunnat utföra dessa sysslor med bravur. Det är långa arbetsdagar med tunga lyft och ofta obekväma kroppsställningar men Thor är som tur är en riktigt hård jävel, vilket ni snart kommer förstå. När han inte utför något av sina hederliga arbeten tycker han om att ägna sig åt sin hobby att bygga egna instrument, något han enligt egen utsago är rätt så duktig på.

 Runt år 2010 ansåg han sig ha blivit en så pass duktig instrumentbyggare att det var dags att ta denna hobby ett steg längre och gå med i någon av Austins orkestrar. Hans första tanke var att Scratch Acid nog skulle kunna ha nytta av hans instrument, men eftersom dom lagt ner flera år tidigare var det ändå inte så mycket att gå på. Alla gillar så klart M.D.C. men Thor avstod ändå från att kontakta dom eftersom ett hardcoreband med elektrisk hammare och hemmasnickrad trombon lätt skulle kunna bli lite pajigt. Thor funderade länge och väl och kom till slut fram till att det nyligen återbildade Swans nog var det band där hans musicerande kunde passa in allra bäst. Sagt och gjort. För att åstadkomma detta började han helt enkelt stalka Michael Gira och det är nu det framgår vilken hård jävel Thor Harris måste vara för vi normalt funtade vågar inte ens titta Gira i ögonen av rädsla för att få pannbenet inslaget, och definitivt inte fråga om vi får vara med i hans band. Kanske ligger svaret i mentalsjukdom, men det kan vi bara spekulera i. Vad vi vet säkert är i alla fall Gira till slut träffade Thor Harris på en spelning i Austin och fann sin stalker användbar för sedan dess ingår han som slagverkare i Swans och kompletterar ibland ljudbilden ytterligare lite med sin hemmabyggda violin eller dragbasun.

