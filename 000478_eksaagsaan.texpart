\ditem[Eksågsån]\label{eksaagsaan}
 är ett till synes aningslöst litet vattendrag som rinner genom den södermanländska staden Strängnäs och slutar i en vik som tillhör Mälaren. Lugn och frid råder allt som oftast längst åns kanter men denna stillhet är bedräglig och under ytan vilar för alltid minnet av en hemsk händelse som inträffade en majdag i slutet av 1980-talet.

 På grund av oklara omständigheter hade en åttaårig flicka skickats ner till ån för att hämta en spann vatten. Ingen vet längre vad vattnet skulle användas till och varför det inte dög med vanligt kranvatten. Inga rapporter finns om bakterier eller parasiter i det kommunala ledningsnätet, och även om så skulle varit fallet kan ingen förklara varför hushållet i så fall inte bara kokade vattnet. Kanske hade flickan varit dum och vattenkommenderingen var en form av bestraffning? Vad än flickans hyss i så fall kan ha bestått i så blev påföljden långt värre för när hon kom fram till åkanten fångades hennes uppmärksamhet av den vackraste musik där ingen ton var den andra lik. I vattnet satt en vacker ung man och spelade fiol på ett trollbindande sätt som inte hörts maken till i Strängnäs med omnejd, ja inte i hela Mälardalen, varken förr eller senare. Mannen ska ha upphört med sitt spelande och bett flickan komma fram till honom så att de kunde hälsa på varandra och detta är det sista någon vet om henne. Alla är dock överens om en sak: hon kommer aldrig mera att vakna.

