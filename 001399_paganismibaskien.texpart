\ditem[Paganism i Baskien]\label{paganismibaskien}
 Längst in i  Biscayabukten ligger det bergiga Baskien. Redan under förhistorisk tid befolkades Baskien av människor som hade en del tid över och valde att använda den till att dekorera grottväggar med ganska snygga djurmålningar. Det här har en del nu levande baskier som inte heller verkar ha så mycket att göra om dagarna tagit vara på och skapat en modern variant av paganism där en av centralritualerna är att göra sin egen sumodräkt av samma typ som går att hyra av de flesta eventfirmor. De baskiska paganisterna väljer dock att lägga bort hobbexkatalogen för att istället tillverka sina sumodräkter för hand genom att sy en tre storlekar för stor overall av jutesäckar som de tar på sig och sedan fyller ut med halm. Att det blir mycket sämre än en fabrikstillverkad köpedräkt gör inte så mycket eftersom det bidrar till den hedniska stämningen. När alla fyllt sina dräkter ordentligt med halm klättrar man mödosamt upp för en kulle, till stor del försvårat av att den kliande halmen förhindrar böjda rörelser av armbågar och knän. På en given signal börjar alla sedan puckla på varandra så gott det går och den som inte drösar ner för kullen sist vinner. På vilket sätt detta förväntas blidka andarna i den besjälade naturen är lite oklart men eftersom de baskiska paganisterna inte skadar några andra än möjligtvis varandra känns det inte superviktigt att reda ut.

