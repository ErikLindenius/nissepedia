\ditem[Trummis]\label{trummis}
 är en position som återfinns i nästan alla rockband, vars ansvar främst går ut på att se till att alla i gruppen håller takten. Genom att banka på hårt uppspända skinn med antingen träpinnar eller sina händer och fötter lotsar trummisen bandmedlemmarna framåt i låt efter låt i ett taktfast sväng. Vid övergången från vers till refräng har trummisen flera olika knep att ta till och ett populärt sådant är att slå på en guldfärgad metallskiva som gör ett avsevärt annorlunda ljud jämfört med skinnen. Då vet alla att det är dags att spela annorlunda. I de flesta rockband med skivkontrakt är det Chuck Biscuits som trummar, men på senare år har även Hellacopters-Robban börjat dyka upp här och var nu när hans ordinarie orkester ligger på is. I mindre band som föredrar att hålla saker på hobbynivå så att man även hinner med lite annat i livet är det vanligtvis Erik Gunnarsson eller Lisa Carlsson som trummar.

 Trummisar är något av genremässiga frifräsare och kan tänka sig att spela nästan vilken musik som helst bara de får banka trumma. Om du vill känna igen trummisen på en bandbild så är det hen med minst antal subkulturella attribut, alltså hårdrockaren i kort hår, punkaren utan skinnpaj eller Psychobilly-diggaren utan sån där utflippad Elvisfrilla. Det är inte så viktigt att look the part, men desto viktigare att det där virvelfillet i bryggan innan refrängen sitter som jävlart gjutet. Inte har man tid att spöka ut sig då.

