\ditem[Logeråtta]\label{logeraatta}
 En logeråtta är en person som med jämna mellanrum återfinns backstage på rockklubbar, hängandes i logen med ett band som just har eller snart ska till att uppträda. Oavsett om det är lokalbandsspelning, att Graveyard är i stan eller att en paketturné har gjort ett stopp i den lokala folkparken så kan man ge sig sjutton på att man hittar personen backstage, avslappnat smuttandes på en gratisbärs som om det vore det mest naturliga i världen. Hur logeråttan tillskansat sig denna statusfyllda plats kan variera men vanligt är att hen på något sätt är bekant med något av banden som uppträder eller arrangören och dessutom betraktas som en prominent person. Proveniensen kan exempelvis bestå av att logeråttan också spelar i ett band och därför kommer kunna återgällda gästfriheten en annan helg, men det kan lika gärna vara att hen har tillgång till knark eller en lägenhet lämplig för efterfester eller känner Nicke Andersson i Hellacopters eller helt enkelt bara är en skön lirare. En etablerad logeråtta uppvisar normalt en kombination av alla dessa egenskaper och ingen kommer sig därför någonsin för att fundera över rimligheten i att hen helg efter helg glider in på gästlista (\textbf{hästkista}) medan vi andra snällt får köa en halvtimme för att betala in oss.

 Enligt uppgift är en av Sveriges (\textbf{Sverige}) mest etablera logeråttor The Pricks gamla sångare Pricks-Janne, som under sina år i Örebro inte lär ha löst entré till en enda spelning runt Järntorget. Numera bor Pricks-Janne i Stockholm och det spekuleras i att han inte brytt sig om att skaffa en lägenhet utan helt enkelt förfinat konstformen till max och sover i en ny backstageloge varje kväll, med en näve cateringsnacks i ena handen och en gratisbira i den andra. Detta är dock som sagt bara en spekulation och kan mycket väl bero på avundsjuka.

